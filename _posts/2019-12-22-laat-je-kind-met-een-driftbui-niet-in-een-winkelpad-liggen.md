---
layout: blog
title: Laat je kind met een driftbui niet in een winkelpad liggen
title-tag: Laat je kind met een driftbui niet in een winkelpad liggen
description: Laat je kind met een driftbui niet in een winkelpad liggen
permalink: 2019-12-22-Laat-je-kind-met-een-driftbui-niet-in-een-winkelpad-liggen
friendly-date: Zondag 22 december 2019
image: /uploads/45.jpg
---
Als ouder kun je je behoorlijk ongemakkelijk en gefrustreerd voelen wanneer je kind een driftbui krijgt in de supermarkt**.**

Veelal wordt er gezegd dat wanneer je kind met een driftbui in de supermarkt op de vloer gaat liggen, je hem moet negeren. Je kind heeft je op dat moment eigenlijk heel hard nodig en wil je juist iets vertellen. Er is een soort van ‘kortsluiting’ ontstaan want je kind heeft het moeilijk. Het wil daar helemaal niet zijn op dat moment of het is moe of het wil ook helpen met boodschappen doen of het wil graag even rustig kijken. Terwijl jouw doel is even gauw boodschappen doen.

Hoe kun je ook reageren? Geef je kind een knuffel en zeg dat je hem begrijpt. Benoem even wat jij denkt dat er aan de hand is voor je kind en erken z’n behoefte. Soms accepteren kinderen dat niet, of duwen ze je weg. Dan kun je naast je kind gaan zitten op je hurken en vragen of het hulp nodig heeft of een knuffel wil.

Blijf in ieder geval bij je kind en leg eventueel even een hand op z’n arm. Laat hem even weer tot zichzelf komen. Zo steun je je kind om weer rustig te worden. Negeer je je kind en loop je door? Dan raakt je kind nog verder overstuur en in de war en voelt het zich totaal niet gehoord en alleen.

Hoe kun je deze situatie grotendeels voorkomen? Betrek je kind bij het boodschappen doen. Laat het een eigen karretje duwen, laat hem af en toe iets uit de schappen pakken op de hoogte van waar hij zit, geef wat je pakt uit het schap aan je kind die het vervolgens in het karretje mag leggen of laat hem bijvoorbeeld af en toe een keuze maken uit twee producten. Neem even de tijd om je kind te ‘leren’ boodschappen te doen. Heb je wel een keer haast, benoem dat ook richting je kind. “Vandaag moet ik even snel een paar boodschapjes doen, want…….. De volgende keer doen we het weer samen”. Maak er op zo’n moment desnoods een spelletje van door even een stukje te sjezen met het karretje en zachtjes te zingen “opzij opzij opzij, wij hebben ongelofelijke haast…”. Zo heb je meer kans dat boodschappen doen voor jullie beiden leuker is.

Annelies Hofstee
