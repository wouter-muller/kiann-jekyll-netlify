---
layout: blog
title: Goede complimenten geven hoe doe je dat?
title-tag: Goede complimenten geven hoe doe je dat?
description: Goede complimenten geven hoe doe je dat?
permalink: 2020-01-26-goede-complimenten-geven-hoe-doe-je-dat
friendly-date: zondag 26 januari 2020
image: /uploads/goede complimenten geven-kiann-kindercoaching.png
---
‘’Goed gedaan hoor, wat ben jij toch slim, wat ben je toch lief, topper, wat ben je toch goed of wat ben je geweldig!’’ Dit zijn complimentjes die we goedbedoeld geven aan kinderen, tieners en pubers.

Het zijn complimentjes die iets zeggen over wie het kind is. Wanneer een kind dit vaak hoort, kan het zijn dat het kind dit gaat geloven met als gevolg de kans om faalangst te ontwikkelen. Ze vinden dan dat ze bepaalde dingen goed moeten doen, omdat ze slim, goed of geweldig zijn. Wanneer dit niet zo is kunnen ze teleurgesteld zijn in zichzelf en angst ontwikkelen niet goed genoeg te zijn zoals ze eigenlijk in hun hoofd hebben en wat anderen volgens hen van ze denken. Een gevolg kan ook zijn dat ze denken: ‘’Als ik dit niet weet of kan, kan ik het ook niet leren’’.

Toch hebben kinderen en tieners en vooral ook pubers het krijgen van complimenten nodig om te groeien in hun eigenwaarde en talenten.

En dat is best even omschakelen als ouders en begeleiders. Het zit zo in ons om op bovenstaande manier te complimenteren.

Er is een hele mooie manier om complimenten op een helpende manier te laten binnenkomen. Dat is met deze tip heel snel te leren.

Probeer te complimenteren op inzet en kwaliteiten van dagelijkse dingen. Zoals ‘’ goh, wat ben je toch altijd geduldig’’ of ‘’wat heb je dat op een creatieve manier opgelost’’, “wat heb je flink je best gedaan”, “wat goed/ lief dat je dat gedaan hebt” of bij een mooie tekening; ‘’wat heb je mooie kleuren gebruikt’’.

Wanneer kleine kinderen aan het puzzelen zijn helpt het meer om ze van binnenuit te stimuleren, dan om bij elk puzzelstukje wat past te complimenteren dat ze zo goed zijn. Je kunt ook zeggen ‘’ja, die past’’, of ‘’het is gelukt’’ met bijbehorende stimulerende woorden als ‘’probeer maar of “een beetje draaien’’. En als de puzzel klaar is een stilzwijgende ‘boks’ met je vuist geven.

Dus wil je helpende complimenten maken, hou dan de woorden ‘inzet’ en ‘kwaliteiten’ in je hoofd als ezelsbruggetje om goede complimenten te maken die je kind juist zo nodig heeft.

Annelies Hofstee
